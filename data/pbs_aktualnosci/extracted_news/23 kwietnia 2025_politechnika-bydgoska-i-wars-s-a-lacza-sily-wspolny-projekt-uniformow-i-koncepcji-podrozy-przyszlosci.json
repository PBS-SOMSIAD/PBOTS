{
  "url": "http://pbs.edu.pl/pl/aktualnosc/politechnika-bydgoska-i-wars-s-a-lacza-sily-wspolny-projekt-uniformow-i-koncepcji-podrozy-przyszlosci",
  "date": "23 kwietnia 2025",
  "title": "Politechnika Bydgoska i WARS S.A. łączą siły – wspólny projekt uniformów i koncepcji podróży przyszłości!",
  "content": "PL\n\nEN\n\nPL\n\nEN\n\nPolitechnika Bydgoska i WARS S.A. – lider usług gastronomicznych w pociągach, rozpoczęły wspólny projekt.Działanie wpisuje się w szerszy proces transformacji, jaki przechodzi marka WARS. Pierwszym etapem wspólnych działań jest zaprojektowanie nowoczesnych uniformów dla personelu WARS.To symboliczny, ale istotny krok w kierunku budowania nowej jakości obsługi i komunikacji wizualnej. Firma, czerpiąc z wieloletniej tradycji, konsekwentnie stawia na nowoczesność i otwartość na świeże spojrzenie. Projektowanie odzieży służbowej we współpracy z młodymi twórcami łączy funkcjonalność z estetyką, a także podkreśla profesjonalizm i tożsamość marki w nowej odsłonie.Współpraca pomiędzy WARS S.A. a Politechniką Bydgoską jest uzupełnieniem programu dydaktycznego w kształceniu młodych projektantów Wzornictwa, dlategoWydział Sztuk Projektowychwpisuje się w dynamiczne zmiany w strategii marketingowej WARS-u, skupiającej się na nowoczesnej identyfikacji wizualnej i budowy nowych doświadczeń podróży.\n\nJednym z kluczowych elementów projektu jest zrozumienie realiów pracy obsługi pociągów. Z tego powodu grupa studentów, pod kierunkiem wykładowczyni WSP i projektantki – mgr sztuki Sary Betkier – wybrała się w podróż do Krakowa, by w naturalnych warunkach zebrać dane i obserwacje dotyczące użytkowania uniformów. Obserwacje prowadzone były bezpośrednio w trakcie pracy konduktorów, z naciskiem na funkcjonalność, ergonomię, trwałość materiałów, ale również estetykę i zgodność z wizerunkiem marki.\n\n– Współpraca z WARS-em to dla nas nie tylko projektowanie uniformów. To pełne zanurzenie w świecie współczesnej kolei, z całym jej kontekstem społecznym, funkcjonalnym i estetycznym. Interdyscyplinarny charakter naszego wydziału pozwala nam patrzeć szeroko – łączymy projektowanie ubioru, wzornictwo przemysłowe, komunikację wizualną i analizę potrzeb użytkowników. Obserwujemy, jak WARS przechodzi metamorfozę – i chcemy być jej częścią, oferując kompetencje projektowe, które realnie wpłyną na jakość podróży w Polsce – mówi dr Agnieszka Fujak, Kierownik Katedry Wzornictwa na Wydziale Sztuk Projektowych.\n\nRośnie również znaczenie samej podróży jako doświadczenia. Dla młodego pokolenia kolej to już nie tylko sposób przemieszczania się z punktu A do punktu B – to przestrzeń komfortu, pracy zdalnej, odpoczynku i estetyki. To właśnie ta przestrzeń może stać się polem do popisu dla projektantów.\n\n– Politechnika Bydgoska stawia na współpracę z otoczeniem społecznym i gospodarczym, zwłaszcza tam, gdzie innowacja spotyka się z realną potrzebą. Takie partnerstwa pokazują, że potencjał młodych ludzi, połączony z doświadczeniem praktyków, może tworzyć nową jakość. To także przykład, jak nauka i biznes mogą wspólnie kreować przestrzeń, która realnie wpływa na życie codzienne – podkreśla prof. dr hab. inż. Marek Adamski, rektor Politechniki Bydgoskiej.\n\nProjekt uniformów to dopiero początek – obie strony zapowiadają długofalowe partnerstwo, które ma służyć nie tylko rozwojowi studentów i wzmocnieniu pozycji WARS-u, ale też wspierać dobre praktyki współpracy między nauką a biznesem oraz kreować nowy standard podróży koleją w Polsce.\n\n– Jesteśmy pod ogromnym wrażeniem energii, jaką wnosi zespół Wydziału Sztuk Projektowych – zarówno w zakresie designu, jak i praktycznej perspektywy współpracy z rynkiem. Wierzymy, że przed nami wyjątkowe przedsięwzięcie, które nie tylko przyniesie realne efekty w obszarze projektowym, ale również pokaże siłę połączenia edukacji, pasji i nowoczesnego podejścia do komunikacji – mówi Mikołaj Pawlak, Dyrektor Wykonawczy Biura Strategii i Marketingu WARS S.A.– WARS przechodzi dziś istotną przemianę. Jesteśmy firmą z piękną, ponadczasową historią – obecni na kolejowych szlakach Polski od dekad – ale wiemy, że tradycja ma sens tylko wtedy, gdy potrafimy ją twórczo łączyć z nowoczesnością. Dlatego tak bardzo zależy nam na projektach, które wykraczają poza schemat, angażują ludzi i opowiadają historię marki na nowo. Współpraca z młodymi projektantami, z otwartymi głowami i odwagą wizjonerską, to dla nas coś więcej niż tylko element strategii – to impuls do działania, do zmiany i do budowania WARS-u przyszłości – dodaje."
}