{
  "url": "http://pbs.edu.pl/pl/aktualnosc/cyberbezpieczenstwo-i-teleinformatyka-nowosc-na-pbs",
  "date": "12 marca 2025",
  "title": "Cyberbezpieczeństwo i teleinformatyka - nowość na PBŚ!",
  "content": "PL\n\nEN\n\nPL\n\nEN\n\nPolitechnika Bydgoska uruchomi nowy kierunek studiów. Uczelnia będzie kształcić specjalistów z zakresu cyberbezpieczeństwa i teleinformatyki.Studenci nowego kierunku uzyskają wiedzę i kompetencje związane m. in. z projektowaniem, zarządzaniem oraz zabezpieczaniem systemów teleinformatycznych i infrastruktury IT. W trakcie 3,5-letnich studiów inżynierskich będzie można wybrać jedną z dwóch specjalności.Pierwsza –teleinformatyka– obejmuje zagadnienia sieci komputerowych, systemów operacyjnych, technologii chmurowych, wirtualizacji, a także administracji i konfiguracji urządzeń sieciowych. Druga z nich –cyberbezpieczeństwo- pozwoli na uzyskanie pogłębionej wiedzy i praktyki z zakresu analizowania, wykrywania i przeciwdziałania zagrożeniom cybernetycznym, w tym atakom hakerskim, złośliwemu oprogramowaniu czy naruszeniom ochrony danych. Ponadto, absolwent zdobędzie umiejętności w zakresie kryptografii, testów penetracyjnych oraz audytów bezpieczeństwa IT.\n\n– Nasza nowa propozycja dydaktyczna odpowiada potrzebom otaczającej nas rzeczywistości. W dobie dynamicznego rozwoju technologii cyfrowych oraz rosnącej liczby cyberzagrożeń, kompetencje w obszarze cyberbezpieczeństwa i łączności stają się kluczowe nie tylko dla funkcjonowania wielu firm, organizacji i instytucji, ale również istotne z pespektywy życia codziennego społeczeństwa. Mamy świetny zespół specjalistów. Wśród nich są najbardziej wpływowi badacze, autorzy wielu metod w zakresie wykrywania ataków sieciowych, złośliwego oprogramowania czy dezinformacji – mówi dr inż. Tomasz Marciniak, prof. PBŚ, Dziekan Wydziału Telekomunikacji, Informatyki i Elektrotechniki.\n\nPierwszy rocznik nowego kierunku studiów rozpocznie naukę w październiku br. w przebudowanych i gruntownie zmodernizowanych pomieszczeniach wydziałowych. Trwające prace remontowe obejmują prawie 1600 m2 powierzchni i kosztują około 6 mln złotych. Uczelnia pozyskała także blisko 2 mln złotych na zakup sprzętu informatycznego i utworzenie 4 nowych laboratoriów: Bezpieczeństwa sieci, Telefonii komórkowej 6G, Bezpieczeństwa sieci bezprzewodowych, Informatyki śledczej."
}