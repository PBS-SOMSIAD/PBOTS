{
  "url": "http://pbs.edu.pl/pl/aktualnosc/pbs-inwestuje-w-rozwoj-informatyki-i-technologii-cyfrowych",
  "date": "24 stycznia 2025",
  "title": "PBŚ inwestuje w rozwój informatyki i technologii cyfrowych",
  "content": "PL\n\nEN\n\nPL\n\nEN\n\nPolitechnika Bydgoska rozpoczyna kolejną inwestycję.Gruntowną przebudowę przejdzie Wydział Telekomunikacji, Informatyki i Elektrotechniki.Powstaną nowe sale dydaktyczne i laboratoria wyposażone w nowoczesny sprzęt. Na ten cel uczelnia przeznaczy blisko 8 mln złotych.Umowę na wykonanie prac budowlanych podpisano 24 stycznia 2025 roku. Spółka Bydgosta przebuduje gruntownie 1570 m2 powierzchni. Zakres robót obejmie m. in. modernizację instalacji wewnętrznych, prace sanitarne, budowlane, wykończeniowe oraz dostawę mebli. Powstanie nowoczesna przestrzeń biurowo-administracyjna z salą konferencyjną i pomieszczeniem socjalnym. Pracownicy i studenci Wydziału zyskają7 zmodernizowanych laboratoriów, 2 sale seminaryjne, salę wykładową oraz pracownię warsztatową. Powstanie także specjalnie zaaranżowana strefa studencka do wypoczynku między zajęciami. Prace remontowe potrwają do września 2025 roku i kosztować będą ponad 5,7 mln złotych.Uczelnia pozyskała także blisko 2 mln złotych na zakup nowoczesnego sprzętu informatycznego i utworzenie 4 laboratoriów (Bezpieczeństwa sieci, Telefonii komórkowej 6G, Bezpieczeństwa sieci bezprzewodowych, Informatyki śledczej).\n\nStawiamy na rozwój dydaktyczny i naukowy związany z cyberbezpieczeństwem, sztuczną inteligencją i technologiami cyfrowymi. Inwestujemy w sprzęt i kadrę. Mamy świetny zespół specjalistów. Wśród nich są najbardziej wpływowi badacze na świecie, co potwierdza ranking World’s Top 2% Scientists – mówi prof. Marek Adamski, Rektor Politechniki Bydgoskiej.\n\nPONAD 220 MLN ZŁOTYCH NA INWESTYCJEPolitechnika Bydgoska realizuje największy w historii uczelni program inwestycyjny. W ostatnich 4 latach przeznaczono na ten cel ponad 120 mln złotych. Na terenie kampusu wybudowano nowy budynek dydaktyczny. Powstało kilkanaście nowoczesnych laboratoriów i pracowni. Zmodernizowaną siedzibę zyskał Wydział Zarządzania. Na potrzeby Wydziału Medycznego otwarto prosektorium anatomii prawidłowej. Od ponad roku z nowej hali sportowej z wielofunkcyjnym boiskiem, ścianką wspinaczkową i siłowniami korzystają studenci oraz mieszkańcy Bydgoszczy. Dobiega końca budowa zewnętrznej strefy sportowej Akademickiego Centrum Sportu z boiskiem do piłki nożnej, strefą lekkoatletyczną, kortami tenisowymi i strzelnicą.\n\nJeszcze we wrześniu 2020 roku stan kont uczelni nie napawał optymizmem. Zadłużenie sięgało ponad 20 mln złotych, a poszczególne nieruchomości były obciążone hipoteką. Kredyty zostały spłacone. Mamy zabezpieczone środki na kolejne inwestycje. Szacujemy, że ich wartość tylko w najbliższych 3 latach przekroczy 100 mln złotych – zapowiada Rektor PBŚ."
}