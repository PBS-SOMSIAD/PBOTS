{
  "url": "http://pbs.edu.pl/pl/aktualnosc/nitro-chem-zaciesnia-wspolprace-z-politechnika-bydgoska",
  "date": "30 maja 2025",
  "title": "Nitro-Chem zacieśnia współpracę z Politechniką Bydgoską",
  "content": "PL\n\nEN\n\nPL\n\nEN\n\n29 maja 2025 roku  w siedzibie Zakładów Chemicznych „Nitro-Chem S.A”., jednej z kluczowych firm polskiego przemysłu zbrojeniowego, podpisano umowę o współpracy z Politechniką Bydgoską.Umowa dotyczy wspólnych działań na rzecz budowania kompetencji oraz wspierania ścieżki rozwoju zawodowego studentów Wydziału Technologii i Inżynierii Chemicznej. Umowę podpisali prof. dr hab. inż. Marek Adamski – rektor Politechniki Bydgoskiej oraz Arkadiusz Miszuk, Prezes Zarządu Nitro-Chem i Karol Przybyszewski, Członek Zarządu Nitro-Chem.Współpraca z Politechniką Bydgoską ma na celu lepsze przygotowanie studentów do wejścia na rynek pracy i rozwijanie praktycznych umiejętności w obszarze technologii chemicznej. Podpisanie umowy to kolejny krok w budowaniu długofalowej strategii rozwoju kapitału ludzkiego. Dzięki temu młodzi ludzie nie tylko zdobędą praktyczną wiedzę, ale co równie ważne, będą mogli ją rozwijać w realnym środowisku przemysłowym, pracując u boku doświadczonych specjalistów.\n\n– Współpraca z Politechniką Bydgoską to dla nas nie tylko inwestycja w młode talenty, ale także wyraz odpowiedzialności za rozwój potencjału studentów bydgoskiej uczelni. Chcemy dzielić się naszym doświadczeniem i wiedzą, jednocześnie wspierając przyszłe kadry w budowaniu kompetencji, które są kluczowe wśród przyszłych specjalistów mogących znaleźć zatrudnienie w naszej spółce – podkreśla Arkadiusz Miszuk, Prezes Zarządu „Nitro-Chem” S.A.\n\nZawarta umowa zakłada m.in. możliwość odbywania przez studentów oraz pracowników Politechniki praktyk studenckich lub staży krótkoterminowych, prowadzenie wspólnych prac badawczych oraz realizację prac dyplomowych.  Współpraca pomiędzy Nitro-Chem a Politechniką obejmuje ponadto wspólne organizowanie spotkań naukowych, seminariów, sympozjów i konferencji a także udział pracowników spółki w procesie dydaktycznym uczelni poprzez prowadzenie cyklicznych prelekcji w murach bydgoskiej uczelni.\n\n- Współpraca z Nitro-Chem to dla naszej uczelni szansa na jeszcze lepsze przygotowanie studentów do wyzwań rynku pracy. Dzięki wspólnym inicjatywom naukowym i dydaktycznym możemy kształcić inżynierów chemików, którzy będą nie tylko świetnie wykształceni teoretycznie, ale również doskonale przygotowani praktycznie – mówi prof. dr inż. Marek Adamski, Rektor Politechniki Bydgoskiej.\n\nUmowa stanowi kontynuację działań zainicjowanych w listopadzie 2024 r., kiedy spółka podpisała porozumienie o współpracy z Zespołem Szkół Chemicznych im. Ignacego Łukasiewicza w Bydgoszczy.\n\n- To kolejne działanie spółki w ramach wspierania edukacji w zakresie nauk chemicznych. Nitro-Chem konsekwentnie realizuje strategię zaangażowania w cykl kształcenia młodzieży zainteresowanej naukami ścisłymi, szczególnie chemią. Dzisiejsze wydarzenie stanowi ważny krok w budowaniu silnych relacji między nauką a przemysłem – dodaje Karol Przybyszewski, Członek Zarządu „Nitro-Chem” S.A.\n\nNitro-Chem to nie tylko jedna z kluczowych firm polskiego przemysłu obronnego, ale również miejsce pracy, które od dekad buduje kolebkę doświadczonych specjalistów w branży chemicznej w szczególności materiałów wybuchowych. Spółka od lat rozwija kompetencje w dziedzinie technologii materiałów wysokoenergetycznych, a jej eksperci należą do grona najbardziej cenionych fachowców w branży. Nitro-Chem konsekwentnie buduje pomost między przemysłem a edukacją, umożliwiając młodym ludziom zdobycie praktycznego doświadczenia i wejście na rynek pracy z silnym zapleczem merytorycznym."
}